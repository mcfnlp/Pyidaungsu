Shan
ၶႂ်ႈလၢတ်ႈၶႆႊ လွင်ႈလၢႆးၶွတ်ႇၽွတ်ႈတူဝ်လိၵ်ႈတႆးဢိတ်းၼိူင်ႈ။ မၢင်ႊၵေႃႉၵေႃႈဝႃႈ မႄႈၵပ်းငဝ်ႈလိၵ်ႈတႆး ၼၼ်ႉ ဢမ်ႇလူဝ်ႇမီး မႄႈၵပ်း တိုတ်ႉၼိူင်ႈ(ဢု)လႄႈ တၢင်ႇလၢႆႊလၢႆႊ (ဢိ) ၼၼ်ႉ။ ယွၼ်ႉဝႃႈ တိုတ်ႉ သွင်ၸမ်ႈတႂ်ႈ(ဢူႉ) လႄႈ တၢင်ႇၶၢတ်ႇၵႅၼ်ၸမ်ႈတႂ်ႈ(ဢီႉ) ၼႆၵေႃႈလႆႈ။ သမ်ႉပၢႆမီးၵူၼ်းယုၵ်ႉၵႂၢမ်းထၢမ် ဝႃႈ ပေႃးဢမ်ႇမီး ဢု လႄႈ ဢိ ၸိုင် သမ်ႉတေႁဵတ်းႁိုဝ်မီး (ၵိၼ်) ၶဝ် (ၵုၼ်) ၶဝ်ၸိူဝ်းၼႆႉလႆႈၼႆဝႃႇ။

ဢိင်ၼိူဝ်ၼႆႉ ၶႃႈတႄႉ ႁၼ်ဝႃႈ ပေႃးဢဝ်သဵင်တႆးလၢႆလၢႆၵွၺ်းတႄႉ ဢမ်ႇတပ်ႈမီးၵေႃႈလႆႈယဝ်ႉ ဢိ လႄႈ ဢု ၼၼ်ႉ။ ၵွၺ်းၼႃႇ တႃႇလိၵ်ႈတႆးပေႃးတေတႅမ်ႈပႃး ပႃလိ မၢင်ႊၵေႃႉသမ်ႉဝႃႈ ဢိ လႄႈ ဢု တိုၼ်းတေ လႆႈမီး။ ပေႃးတေဝႃႈ သင်ဢမ်ႇမီး ဢိ ဢမ်ႇၸၢင်ႊမီး (ၵိၼ်)ၼႆၸိုင်၊ ၼႆႉတႄႉ သင်ႁဝ်းမႃးလဵပ်ႈႁဵၼ်း တူၺ်းပိူင်လၢႆးဢွၵ်ႇသဵင်လိၵ်ႈတႆးလီလီၸိုင် ၵႂၢမ်းထၢမ်ၸိူင်ႉၼၼ်တေဢမ်ႇမီး။ ဢၼ်တေလႆႈႁူႉဝႆႉၼႆႉ လိၵ်ႈတႆးတူဝ်မူၼ်းၼႆႉ ဢမ်ႇမိူၼ်လိၵ်ႈထူဝ်ႇငွၵ်ႈ၊ လိၵ်ႈတႆးတူဝ်မူၼ်း မၼ်းပဵၼ်လိၵ်ႈဢၼ်ၶဝ်ႈၸိုဝ်ႈဝႃႈ လိၵ်ႈဢၼ်မီး မႄႈၵပ်းငဝ်ႈလၢႆႊႁၢင်ႊ(သရပိၼ်ႇလၢႆႊၾၢင်ႁၢင်ႊ)။ ၸိူင်ႉၼင်ႇဝႃႈ တူဝ်လိၵ်ႈ (ၵုၼ်) ၼႆႉ ၵ တိုတ်ႉၼိူင်ႈၼႆႉ မၼ်းဢမ်ႇလုၵ်ႈတီႈ မႄႈၵပ်း(ၵု) ၼၼ်ႉမႃး၊ မၼ်းလုၵ်ႉတီႈ မႄႈၵပ်း (ၵူ ဢမ်ႇၼၼ် ဢူ) ၼၼ်ႉမႃး။ ပေႃးမၼ်းလုၵ်ႈတီႈ မႄႈၵပ်း(ၵု)ၼၼ်ႉမႃးၸိုင် ပေႃးဢဝ် (ၼ) မႃးၽႅတ်းၼႆႉ တေဢွၵ်ႇ သဵင်ဝႃႈ (ၵုၼ်ႉ) ၼႆႉၶႃႈဢေႃႈ။ မၼ်းတေဢမ်ႇဢွၵ်ႇသဵင်ဝႃႈ(ၵုၼ်)၊ ၼင်ႇၼၼ်ယဝ်ႉ ၵိၼ်ၼႆၵေႃႈ မၼ်းဢမ်ႇလုၵ်ႉတီႈ မႄႈၵပ်း (ၵိ ဢမ်ႇၼၼ် ဢိ) ၼၼ်ႉမႃး၊ မၼ်းလုၵ်ႉတီႈ မႄႈၵပ်း သဵင်(ၵီ ဢမ်ႇၼၼ် ဢီ) ဢၼ်ဝႃႈၼၼ်ႉသေ လေႃးတင်းတူဝ်ၽႅတ်း (ၼ) ၼၼ်ႉမႃးလေႃးၵၼ်သေ ၸင်ႇပဵၼ်မႃး ၵိၼ် ၼႆယဝ်ႉ။ ပေႃးဝူၼ်ႉဝႃႈ(ၵိၼ်) ၼႆႉ လုၵ်ႉတီႈ မႄႈၵပ်း(ၵိ) ၼႆႉမႃးၸိုင် တေဢွၵ်ႇသဵင်ဝႃႈ(ၵိၼ်ႉ)၊ တေဢမ်ႇဢွၵ်ႇသဵင်ဝႃႈ(ၵိၼ်)။ ယွၼ်ႉဝႃႈ (ၵုၼ်) လႄႈ (ၵိၼ်)ၼႆႉ မၼ်းလုၵ်ႉတီႈ မႄႈၵပ်းငဝ်ႈ ဢီ လႄႈ ဢူ ၼၼ်ႉ လၢႆႊၾၢင်ႁၢင်ႊမၼ်းပဵၼ်မႃး။ တီႈတေႉ ပေႃးဢမ်ႇလၢႆႊႁၢင်ႊမၼ်းၸိုင် တေပဵၼ်ဝႃႈ (ၵီၼ်) လႄႈ (ၵူၼ်) ၼႆယဝ်ႉ။ ၵူၺ်းၼႃႇ ပေႃးဝႃႈ (ၵ တိုတ်ႉသွင် ၼ ၽႅတ်း) ၼႆ သမ်ႉတေဢမ်ႇဢွင်သဵင်ဝႃႈ (ၵုၼ်)၊ တေဢွၵ်ႇသဵင်ဝႃႈ (ၵူၼ်) ၼႆၵွၺ်းလႄႈ ၸင်ႇလႆႈလၢႆႊၾၢင်ႁၢင်ႊမႄႈၵပ်းမၼ်းၵႂႃႇၼၼ်ႉယဝ်ႉ။

ၵူၼ်းၼႃႇ ၸိူင်ႉႁိုဝ်ၵေႃႈလီ ပိူင်လိၵ်ႈတႆး မႄႈၵပ်း ဢိ လႄႈ ဢု ႁိုဝ် ဢမ်ႇမီးၼၼ်ႉတႄႉ ဢဝ်ၵမ်ႈၸႂ် ၸဝ်ႈၵဝ်ႇသေ တႅမ်ႈၵႂႃႇလႆႈယူႇ၊ ယွၼ်ႉဝႃႈ လိၵ်ႈလၢႆး ဢမ်ႇၸႂ်ႈၶွင်သုၼ်ႇလဵဝ်၊ မၼ်းပဵၼ်တႃႇတႆးတင်း လုမ်ႈ။ လွင်ႈလႆႈတႅမ်ႈပွင်ႈၵႂၢမ်းဢၼ်ၼႆႉတႄႉၵေႃႈ ၼင်ႇႁိုဝ်ၵူၼ်းၸိူဝ်းပႆႇပေႃးၸႅင်ႈလႅင်းလီဝႃႈ ဢမ်ႇမီး ၵိ လႄႈ ၵု သေ ၵိၼ် လႄႈ ၵုၼ် သမ်ႉႁဵတ်းႁိုဝ်ပဵၼ်မႃးၼႆၼၼ်ႉယဝ်ႉ။
ကျေးဇူးတင်ပါသည်
တၣ်ဘျုဒိၣ်မးလီၤ Sgaw Karen
တၚ်ဂုဏ်ဗွဲမလောန်ရအဴ Mon
ငိၼ်းၸူမ်းၶွပ်ႈၸႂ်တေႉတေႉၶႃႈဢေႃႈ။ (or)
ငိၼ်းၸူမ်းၶွပ်ႈၸႂ်ယႂ်ႇၼမ်တေႉတေႉၶႃႈဢေႃႈ။ (သျှမ်း)
ကေꩻဇူꩻတငျနငါနသွ ( ပအိုဝျနစာပါ)